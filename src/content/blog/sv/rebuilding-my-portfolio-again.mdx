---
title: "Varför bygger man om sin portfolio - igen?"
description: "Ens portfolio känns som en oändlig process som aldrig blir klar, men det är nog en del av att växa både kreativt och professionellt."
author: ["william-hallin"]
publishedDate: "2025-08-31T00:00:00.000Z"
thumbnailImg: "/src/assets/blog/rebuilding-my-portfolio-again/thumbnail.jpg"
thumbnailImgAlt: "En bild av hemsidan på en skärm."
featured: true
draft: false
---

Jag tror att de allra flesta - oavsett yrke inom den kreativa branschen - har upplevt sina egna portfolior och hemsidor som mer av en pågående kamp än en produkt som någonsin blir "färdig".

_Men varför är det egentligen så?_

Själv har jag fastnat i den här portfolio-cykeln flera gånger. Jag blir inspirerad att renovera min webbnärvaro, designar vad jag upplever som den perfekta hemsidan för mig själv, men plötsligt duger den inte längre efter bara några veckor. Jag börjar om från början, och så fortsätter det i en oändlig loop. Frågan om vad som faktiskt triggar denna cykel förblir ofta obesvarad.

Jag tror att ett stort problem, särskilt som ensam frilansare, är att man jobbar ensam. Man har inte direkt någon att vända sig till för att bolla idéer, få feedback eller bara diskutera sina tankar med. Hade man haft en kollega för att validera ens arbete hade det kanske varit lättare att känna sig nöjd med det man skapat, och därmed inte känna behovet av att ständigt bygga om.

När jag ser tillbaka på de gånger jag har byggt om min portfolio, har orsaken nästan alltid varit en av två:

1. Jag blev inspirerad av någon annans hemsida och ville göra något liknande, eller
2. Jag tyckte inte att min dåvarande hemsida representerade mig eller mitt arbete på rätt sätt.

Den senaste ombyggnationen berodde främst på den andra anledningen. Jag kände inte att min dåvarande hemsida fångade min stil och personlighet på ett sätt som var "jag". Jag ville ha något som kändes mer personligt och som jag kunde stå för. Det är en svår balansgång att hitta den där "rätta" känslan.

_Är jag nöjd med mitt portfolio som det är nu?_ Absolut. Frågar du mig om ett halvår är jag kanske inte det längre, men så får det vara. Då får jag helt enkelt bygga om igen eller bara lära mig att acceptera det jag redan har.

## Ditt digitala hem

Jag läste en gång en liknelse där någon beskrev sin hemsida som sitt eget hus, fast på webben. Den tanken har fastnat hos mig genom många ombyggnationer.

Tänk efter, hur inreder du ditt hem när du flyttar in? Du inreder det nog en gång, kanske flyttar på en soffa eller byrå, men i det stora hela står väl det mesta kvar på sin plats? Du river väl inte hela huset och bygger nytt varje gång du känner för det?

Jag har börjat se på min webbnärvaro på samma sätt, och det är en princip jag försöker tillämpa på alla plattformar - inte bara min portfolio. Försöker jag representera mig själv eller någon annan? Hade jag velat bo i mitt eget hem om det såg ut som min närvaro online? Om jag inte är nöjd med min inredning, varför skulle jag då behålla den?

Logiken blir att om du inte är nöjd från början, borde du ha åtgärdat det från dag ett. Men man kan också lära sig av sina misstag och förbättra det man redan har. Då kan man se det positiva i det hela: du har utvecklats och säkert lärt dig något nytt på vägen.

Att se på sin hemsida, sitt portfolio och sina sociala medier som sitt hem är nog en sundare inställning för att någonsin kunna känna sig "färdig". Trivs du inte, ta då reda på varför och se vad du kan göra för att trivas istället. Den principen kan appliceras på mycket mer än bara ens närvaro online.

## Det är okej att förändras

Det är viktigt att komma ihåg att ens portfolio är en reflektion av en själv, och som människor förändras och utvecklas vi ständigt. Det handlar inte bara om att visa upp ditt arbete och dina professionella prestationer, utan också vem du är som person och individ.

Det är helt naturligt att vilja uppdatera och förbättra det vi visar upp för världen, särskilt när vi växer i våra karriärer. Därför är det viktigt att komma ihåg att du också måste visa vem du är som person, inte bara vad du kan göra. Det handlar om att skapa en balans mellan att visa upp dina färdigheter och att vara ärlig i din presentation.

## Hur bryter man cykeln?

Om du känner igen dig i den eviga portfolio-cykeln, här är några tankar som brukar ha hjälpt mig åtminstone:

- **Sätt tydliga mål:** Vad vill du uppnå med din portfolio? Är det att få jobb, visa upp en specifik färdighet eller bygga ditt personliga varumärke? Ett tydligt mål gör det lättare att fatta besluten.
- **"Good enough" är ofta bäst:** Sträva inte efter perfektion. Sätt en deadline och håll dig till den. En publicerad portfolio som är 80 % klar är oändligt mycket bättre än en som är 100 % klar men aldrig ser dagens ljus.
- **Planera för framtiden:** Bygg din sida modulärt. Istället för att tänka att du måste bygga om allt från grunden, skapa ett system där du enkelt kan lägga till nya projekt eller byta ut sektioner vid behov.

I slutändan är den ständiga utvecklingen av din portfolio ett tecken på att du växer. Varje ny version är ett bevis på nya kunskaper, nya insikter och en mer förfinad bild av vem du är som person. Så nästa gång du känner suget att börja om, se till att inte se det som ett misslyckande - se det som en möjlighet att visa hur långt du egentligen har kommit.
